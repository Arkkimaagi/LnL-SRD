# Hahmonluonnin vaiheet

Tässä osiossa opastetaan vaihe vaiheelta, kuinka hahmo luodaan.
Jos olet tekemässä hahmoa ensimmäistä kertaa, kannattaa 
lukea lajeista, taustoista ja hahmoluokista tarkemmin
niiden omista osioista. Jokaisen osion lopusta löytyy kuva, jossa
on esitetty ne tiedot, mitä hahmolomakkeelle pitäisi sen osion
pohjalta lisätä.

## 1. Valitse hahmosi laji

Hahmosi elää maailmassa, jossa ihmiset eivät ole ainoa älyllinen
elämänmuoto. Ehkä hahmosi on itsekin jokin muu kuin
ihminen? Tutustu lukuun Lajit huolella ja valitse hahmollesi
laji. Huomioi, että joillain lajeilla on myös variaatioita. Kirjaa
muistiinpanoihin ja hahmolomakkeelle ylös lajiin liittyvät
piirteet ja muut yksityiskohdat kuten nopeus ja kielet.
Haltiat ovat ylväitä ja siroja muinaisen korkeakulttuurin
edustajia.

**Ihmiset** ovat kyvykästä ja monimuotoista väkeä.

**Kääpiöt** ovat lyhyttä ja totista väkeä, joka tulee pimeästä maanalaisesta
valtakunnasta.

**Louhelaiset** ovat suomupeitteisiä lisko-olentoja, jotka polveutuvat
lohikäärmeistä.

**Maahiset** ovat iloista ja nokkelaa pienikokoista kansaa, joka on
kotonaan kaikkialla.

**Puolituiset** ovat rauhallista pikkuväkeä, joka on kaikkein
mieluiten kotonaan.

**Vaihdokkaat** muistuttavat piirteiltään sarvipäisiä pimeyden
olentoja.

**Örkit** ovat maineeltaan hurjaa väkeä.

## 2. Valitse hahmosi tausta

Hahmosi ei ole ilmestynyt valmiina maailmaan. Hän on varttunut
siellä jo pitkän tovin. Tästä hänelle on jäänyt monenlaisia
erilaisia elämänkokemuksia, jotka määrittelevät osaamisen
lisäksi, minkälainen henkilö hän on. Tutustu lukuun Taustat
huolella ja valitse hahmollesi sieltä tausta. Merkitse hahmolomakkeelle
taitoihin taustasta saamasi pätevyydet, kielet,
varusteet ja mahdollinen taustan antama erikoisuus. Kiinnitä
huomiota jokaisen taustan kohdalla mainittuihin luonteenpiirteisiin,
ihanteisiin, siteisiin ja heikkouksiin. Valitse niistä sopivimmat
tai heitä ne nopalla ja kirjaa ylös. Kun olet kokeneempi,
voit myös valmiin taustan valitsemisen sijaan räätälöidä
hahmollesi taustan pelinjohtajan avustuksella.


### Aarteenetsijä
Olet hautaholvien ryöstämisen ja luolaholvien tutkimisen
asiantuntija. Teet tarpeen mukaan muitakin kovia ja vaativia
töitä, mutta vain rahasta.

### Akolyytti
Olet suorittanut pappisvihkimyksen tai vastaavat riitit. Et välttämättä 
ole temppeliritari, mutta suurimman osan elämästäsi
olet ollut uskon asialla.

### Alkemisti
Olet aloitteleva alkemisti, ammattilainen, jonka taidoista voi
olla monella tapaa hyötyä myös seikkaillessa.

### Aristokraatti
Olet elänyt suojattua ja etuoikeutettua elämää aivan viime aikoihin
saakka. Nyt kaikki on muuttumassa omasta tahdostasi.

### Ennustaja
Olet hankkinut tuloja ennustamalla tulevaisuutta taikauskoisille.
Et välttämättä ole pahin mahdollinen huijari.

### Kulkuri
Olet viettänyt hyvin pitkään elämästäsi kodittomana ja tien
päällä. Nämä vuodet ovat opettaneet sinut selviytyjäksi.

### Käsityöläinen
Olet taitava ammattilainen, joka on elättänyt itsensä tähän
saakka kädentaidoilla.

### Nikkari
Olet lahjakas löytämään kaikenlaista hyödyllistä romun seasta
ja tekemään siitä jotain käyttökelpoista.

### Maanviljelijä
Olet elänyt tähän asti rehellisellä työllä ja tulet hyvin vaatimattomista
oloista.

## Merenkävijä
Olet viettänyt merkittävän osan elämääsi merillä. Tiedät miten
työskennellä laivan miehistön jäsenenä, oli se sitten kauppa- tai
kaapparilaiva.

### Metsäläinen
Tulet kaupunkielämän ulkopuolelta, kaukaa korvesta, väen parista,
jonka elintavat poikkeavat suuresti sivistyneen maailman
menosta.

### Oppinut
Olet akateemikko, joka on hylännyt pölyisen tutkijankammionsa
lähteäkseen suoraan kentälle, raunioihin ja kaukomaihin
tutkimaan, miten asiat oikeasti ovat.

### Rikollinen
Olet elättänyt itsesi laittomuuksilla. Olet salakuljettaja, varkaiden
killan jäsen tai muu ammattirikollinen.

### Sotilas
Olet palvellut joko rivimiehenä tai upseerina joko armeijassa,
palkkasotilaana, kaupungin vartiostossa tai pakkovärvättunä
pitkällä komennuksella.

## 3. Valitse hahmosi luokka

Hahmosi on jonkin tyyppinen fantasiasankari. Hän voi olla
tuleva mahtava miekan käytön taituri, eräilijä, varas tai käyttää
huikaisevia mystisiä voimia. Tutustu huolella lukuun Hahmoluokat
ja valitse sieltä kiinnostavin, hauskin tai aikaisempaan
ideaasi parhaiten soveltuva hahmoluokka. Hahmosi aloittaa
ensimmäiseltä tasolta, jos muuta ei ole erikseen sovittu. Katso
pätevyysbonuksesi ensimmäisellä tasolla ja kirjaa se ylös.
Kirjaa ylös muistiinpanoihin hahmoluokkasi piirteet, kuten
osumapisteet ja pätevyydet. Pätevyydet kertovat, missä taidoissa
hahmosi on erityisen hyvä. Näihin taitoihin lisätään hahmon
pätevyysbonus ominaisuusmuuttujan lisäksi. Merkitse hahmoluokassa
mainitut pelastusheitot hahmolomakkeelle. Näiden
lisäksi valitse myös taidot sekä jokin hahmoluokan tarjoamista
varustevaihtoehdoista.

**Barbaarit** ovat alkuvoimaisia sotureita sivistyksen reunoilta,
joiden pitelemätön raivo antaa heille taistelussa uskomattomat
voimat.

**Bardit** ovat kierteleviä viihdyttäjä ja laulajia ja myös salatun
tiedon säilyttäjiä ja muinaisten mahtivärssyjen tietäjiä.

**Druidit** ovat luonnon voimien palvelijoita ja vanhan uskon
seuraajia, jotka yrittävät suojella luonnon tasapainoa ja
kiertokulkua.

**Loihtijat** harjoittavat taikuutta verenperintönään. Heille loitsut
tulevat osana heidän luontoaan.

**Munkit** harjoittavat aseettoman taistelun tekniikoita, ankaraa
itsekuria ja henkisiä oppeja, jotka antavat heille ylimaallisia
kykyjä.

**Noidat** ovat salatun tiedon etsijöitä. Heidän voimansa tulevat
liittoutumisesta toisten maailmojen mystisten olentojen kanssa.

**Paladiinit** ovat oikeamielisiä sotureita, joille koko maailma on
taistelukenttä hyvän ja pahan välillä. Myös jumalat ovat heidän
puolellaan.

**Samoojat** ovat erämaiden kulkijoita, villin luonnon tietäjiä ja
rajaseutujen suojelijoita, jotka surmaavat hirviöitä.

**Taistelijat** ovat moninainen joukko soturin tien seuraajia, sotilaita,
aatelisia ja sotalordeja. Heitä yhdistää omistautuminen
taistelutaidoille.

**Temppeliritarit** ovat jumalten tahdon väline maan päällä.
He ovat kuolevaisia, joille on suotu voimia jumalilta, joita he
palvelevat.

**Varkaat** ovat taitavia ammattirikollisia. Kuka tahansa voi viedä
toisen omaa, mutta harva todellisia kalleuksia jäämättä kiinni.

**Velhot** ovat magian todellisia asiantuntijoita. Heidän syvällinen
tietämyksensä tulee kirjanoppineisuudesta ja valtavasta
perehtyneisyydestä aiheeseen.

## 4. Heitä ominaisuudet
Sinulla on kuusi ominaisuutta: voimakkuus, sitkeys, ketteryys,
älykkyys, viisaus ja karisma. Tutustu niiden tarkempiin
kuvauksiin sääntökirjan luvusta Ominaisuudet. Voit kuitenkin
sitä ennen arpoa ne noppia heittämällä.

Heitä neljä tavallista 6-sivuista noppaa ja laske niistä yhteen
kolme parasta tulosta. Esimerkiksi, jos heitit 4, 6, 2, ja 1, laske
yhteen 4, 6 ja 2 eli yhteensä 12. Jos heitit 6, 4, 3 ja 3 laske yhteen
6, 4 ja 3 eli yhteensä 13. Toista tämä kuusi kertaa niin että sinulla
on kuusi tulosta, jotka ovat esimerkiksi 12, 13, 10, 17, 12 ja 17.

Lisää yhteen ominaisuuteen vielä 2 pistettä valintasi mukaan.
Kirjaa nämä luvut ylös muistiinpanoihin. Nämä ovat hahmosi
ominaisuudet. Tutustu viimeistään tässä vaiheessa lukuun [Ominaisuudet].

Sijoita heitetyt tulokset hahmolomakkeelle haluamallasi tavalla
kullekin kuudelle ominaisuudesta. Pidä mielessäsi, että tietyt
ominaisuudet ovat tietyille luokille tärkeämpiä (esimerkiksi
sitkeys barbaarille tai älykkyys velholle). On suotavaa joskaan ei
pakollista sijoitella ominaisuudet niin, että niistä on hyötyä hahmosi
luokkaa ajatellen. Esimerkiksi, jos suunnittelet hahmosi
luokaksi velhoa ja on valittavanasi laitatko hänelle älykkyyteen
10 vai 16, on suotavampaa hänen seikkailijan uransa kannalta
laittaa 16 älykkyyteen. Saat lisätä yhteen ominaisuuteen vielä 2
pistettä, jolloin voi olla hyvä idea nostaa velhosi älykkyyttä siten,
että se on lopulta 18. Voit aina kysyä neuvoa pelinjohtajalta
ominaisuuksien sijoittelussa. Kirjaa hahmolomakkeelle lopulliset
ominaisuudet ja niiden muuttujat. Kirjaa myös osumapisteesi
ja osumapistemaksimisi nyt kun sitkeytesi on selvillä.

### Ominaisuudet
Kuusi ominaisuutta antavat pikaisen käsityksen olennon henkisistä
ja fyysistä kyvyistä:
- **Voimakkuus** kuvaa fyysistä suorituskykyä
voimanponnistuksiin.
- **Ketteryys** kuvaa sorminäppäryyttä, notkeutta ja
tasapainoa.
- **Sitkeys** kuvaa kestävyyttä, sitkeyttä ja kuntoa.
- **Älykkyys** kuvaa järkeä ja muistia.
- **Viisaus** kuvaa havainnointikykyä ja oivaltamista.
- **Karisma** kuvaa luonteenlujuutta ja vetovoimaa.

| Ominaisuusarvo | Muuttuja |
|:---------------|:---------|
| 1              | -5       |
| 2-3            | -4       |
| 4-5            | -3       |
| 6-7            | -2       |
| 8-9            | -1       |
| 10-11          | +0       |
| 12-13          | +1       |
| 14-15          | +2       |
| 16-17          | +3       |
| 18-19          | +4       |
| 20-21          | +5       |
| 22-23          | +6       |
| 24-25          | +7       |
| 26-27          | +8       |
| 28-29          | +9       |
| 30             | +10      |

### Muunnelma: Osta ominaisuudet
Jotkut pelinjohtajat sallivat pelaajien ostaa ominaisuutensa pisteillä.
Kysy aina ensin pelinjohtajalta lupa tämän sääntömuunnelman
käyttöön. Ominaisuuksia ostettaessa ei heitellä noppia.
Saat käyttöösi 27 pistettä ja voit seuraavan taulukon mukaisilla
hinnoilla ostaa itselle ominaisuudet. Ostettuasi ominaisuudet
saat lisätä yhteen ominaisuuteen vielä 2 pistettä.

| Ominaisuusarvo | Hinta |
|:---------------|:------|
| 8              | 0     |
| 9              | 1     |
| 10             | 2     |
| 11             | 3     |
| 12             | 4     |
| 13             | 5     |
| 14             | 7     |
| 15             | 9     |

## 5. Valitse vakaumus

Sinulle on varmasti alkanut muodostua käsitys, minkälainen
henkilö hahmosi on, ja nyt sinun on aika päättää. Onko hän
hyvä, paha vai sellainen joka pitää huolen lähinnä vain omista
asioistaan? Miten hän suhtautuu vallanpitäjiin ja noudattaako
hän sääntöjä? Pohdiskeltuasi näitä lue [Vakaumus] kuvaukset
eri vakaumuksista ja valitse niistä se, joka on hahmollesi sopiva
ja sinua miellyttävä. Kysy myös pelinjohtajaltasi, ovatko jotkin
vakaumukset sallittuja hänen pelissään. Kaikki eivät halua, että
pelissä pelataan esimerkiksi pahoja hahmoja.

## 6. Varusta hahmosi

Seikkailija tarvitsee hengissä selviytyäkseen erinäisiä varusteita,
kuten aseen ja usein panssarin. Aseet ja varusteet on lueteltu
luvussa **Varusteet**. Saat taustasi ja hahmoluokkasi yhteydessä
kuvatut varusteet sekä yhden satunnaisesti heitetyn pikkutavaran
taulukosta Pikkutavara luvussa **Varusteet**. Kun olet
kokeneempi, voit valmiiden aloitusvarusteiden sijaan varustaa
hahmosi itse. Katso siinä tapauksessa luvun **Varusteet** osiosta
Aloitusvarusteet paljonko hahmollasi on aloitusvaroja, osta
haluamasi varusteet listoilta itse ja heitä itsellesi pikkutavara. Ei
ole suositeltavaa ostaa enempää varusteita kuin hahmosi jaksaa
kantaa. Tarkista hahmon kantokyky luvusta **Ominaisuudet**
kohdasta **Voimakkuus**. Emme suosittele hahmon itse varustamista
ensimmäistä hahmoa tehdessä. On myös hyvä tapa
keskustella kampanjan tyylistä ennen varusteiden ostamista,
jolloin voi varustautuessa varautua esimerkiksi erämaiden tai
luolastojen aiheuttamiin haasteisiin.

### Puolustus
Puolustus kuvaa, kuinka hyvin hahmosi pystyy välttämään
vahingoittumista taistelun tuoksinassa. Puolustukseen vaikuttavat
haarniska, kilpi ja ketteryysmuuttuja. Ilman haarniskaa
Puolustuksesi on 10 + ketteryysmuuttujasi. Jos hahmollasi on
haarniska ja/tai kilpi, laske puolustuksesi luvun **Varusteet**
osion **Haarniska** ja kilvet mukaan. Merkitse hahmosi puolustus
hahmolomakkeelle.

## Aseet
Hahmollasi on todennnäköisesti varusteissaan aseita, joille
täytyy laskea muuttujat hyökkäysheittoa ja vahinkoheittoa
varten. Saat lisätä pätevyysbonuksesi niiden aseiden hyökkäysheittoihin, 
joihin sinulla on pätevyys. Lähitaisteluhyökkäyksien
hyökkäys- ja vahinkoheittoihin lisätään voimakkuusmuuttujasi,
paitsi niitä aseita käyttäessä, joilla on ominaisuus hienostunut.
Hienostuneilla aseilla (esimerkiksi pistomiekka tai tikari) voit
käyttää halutessasi ketteryysmuuttujaasi.
Kantamahyökkäyksien hyökkäys- ja vahinkoheittoihin lisätään
ketteryysmuuttujasi, paitsi niitä aseita käyttäessä, joilla on
ominaisuus heitettävä. Heitettävillä aseilla, kuten kirves tai heittokeihäs,
voit käyttää halutessasi voimakkuusmuuttujaasi.
Aseiden tiedot löytyvät luvusta **Varusteet** osiosta **Aseet**.
Merkitse lomakkeelle omistamiesi aseiden hyökkäysbonukset ja
niiden tekemä vahinko muuttujien kera.

## 7. Kaikki muu

Kuvaile hahmoasi muutamalla sanalla. Voit kirjoittaa kuvauksesi
ylös ja esittää sen muille pelaajille ja pelinjohtajalle.
Mieti hahmosi historiaa. Tiedät suurin piirtein, minkälainen
henkilö on ja minkälainen elämäntarina hänellä kenties on sen
mukaan, mitä tämän tausta, luonteenpiirteet, ihanteet, siteet
ja heikkoudet hänestä kertovat. Kysy myös pelinjohtajalta ehdotuksia,
minkälaisia elämänvaiheita hahmollasi on voinut olla,
kuten mistäpäin kampanjamaailmaa hän voisi olla kotoisin.
Hahmosi sukupuoli on vapaasti määritettävissä tai sen voi jättää
määrittämättä. Kaiken kruunaa se, että kehität hahmollesi 
hyvän nimen, sillä hahmoasi kutsutaan pelaajan nimen sijaan
hahmon nimellä, ja sillä nimellä hänen seikkailunsa tullaan
tuntemaan maailmassa. Onnea ensimmäiseen seikkailuusi.
Olkoot noppien tulokset aina sinulle suotuisia!

### Tasot ja kokemus
Hahmosi kerää kokemusta ja kehittyy kyvyissään seikkaillessaan
ja päihittäessään haasteita. Kertynyttä kokemusta mitataan
kokemuspisteinä ja hahmon kehitystä entistä kyvykkäämmäksi
hänen tasollaan, joka nousee, kun hahmo saavuttaa tietyn
määrän kokemuspisteitä. Tasonnousun yhteydessä hahmo saa
luokastaan riippuen erilaisia uusia erikoisuuksia ja kykyjä.
Pätevyysbonus kuvaa hahmon asiantuntevuutta ja osaamista.
Sen kasvu kuvastaa hahmon kasvanutta itsevarmuutta ja myös
uusien asioiden oppimista sekä vanhan osaamisen entistä harjaantuneempaa
hallintaa.

Jokaisen tasonnousun yhteydessä saat yhden hahmoluokan
mukaisen osumapistenopan lisää. Heitä osumapistenoppaa,
lisää noppatulokseen sitkeysmuuttujasi ja lisää tulos osumapisteisiisi
ja osumapistemaksimiisi. Voit nopanheiton sijaan myös
päättää ottaa hahmoluokkasi yhteydessä mainitun kiinteän
luvun ja sitkeysmuuttujan summan verran lisää osumapisteitä.
Jos hahmon sitkeys nousee sen verran, että ominaisuusmuuttuja
kasvaa, lisätään kasvanut bonus jokaista kokemustasoa kohden.

### Kokemustaulukko

Seuraavasta taulukosta näet, kuinka paljon kokemuspisteitä tarvitset
tasonnousuun sekä tason mukaisen pätevyysbonuksesi.

| Kokemuspisteet | Taso | Pätevyysbonus |
|:---------------|:-----|:--------------|
| 0              | 1    | +2            |
| 300            | 2    | +2            |
| 900            | 3    | +2            |
| 2 700          | 4    | +2            |
| 6 500          | 5    | +3            |
| 14 000         | 6    | +3            |
| 23 000         | 7    | +3            |
| 34 000         | 8    | +3            |
| 48 000         | 9    | +4            |
| 64 000         | 10   | +4            |
| 85 000         | 11   | +4            |
| 100 000        | 12   | +4            |
| 120 000        | 13   | +5            |
| 140 000        | 14   | +5            |
| 165 000        | 15   | +5            |
| 195 000        | 16   | +5            |
| 225 000        | 17   | +6            |
| 265 000        | 18   | +6            |
| 305 000        | 19   | +6            |
| 355 000        | 20   | +6            |

## Peli eri tasoilla
Hahmojen seikkailut ja pelaajien pelikokemus muuttuvat hahmojen
noustessa tasoja. Seikkailijoiden kohtaamien haasteiden
luonne ja mittakaava muuttuvat korkeammilla tasoilla.

**Tasoilla 1-4 eli matalilla tasoilla** hahmot ovat aloittelevia, vasta
taitojaan opettelevia seikkailijoita.
Heidän kohtaamansa haasteet ovat yleensä lieviä ja uhkaavat
korkeintaan pieniä kyliä tai syrjäseutujen asukkeja.

**Tasoilla 5-10 eli keskitasolla hahmot** ovat kokeneita seikkailijoita,
joilla on hallussaan hahmoluokkiensa oleellisimmat kyvyt
ja taiat. Heidän kohtaamansa haasteet uhkaavat kaupunkeja ja
kokonaisia kuningaskuntia.

**Tasoilla 11-16 eli korkeilla tasoilla** hahmot ovat kyvyiltään
suurimman osan väestä yläpuolella ja poikkeuksellisia jopa
seikkailijoiden keskuudessa. Heidän kohtaamansa haasteet
ovat sellaisia, että ne uhkaavat isoja alueita tai kokonaisia
mantereita.

**Tasoilla 17-20 eli eeppisillä tasoilla** hahmot ovat kyvyiltään
huippuluokkaa ja tunnettuja, legendaarisia sankareita.
Maailman tai koko maailmankaikkeuden kohtalo on heidän
käsissään.